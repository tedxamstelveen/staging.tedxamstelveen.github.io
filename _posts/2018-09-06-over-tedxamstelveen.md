---
title: TEDx komt in 2019 weer naar Amstelveen!
layout: post
date: 2018-09-06 04:00:00 +0000
cover: "assets/blog/sprekers-gezocht-voor-tedxamstelveen-2019.jpg"
tags:
- TEDxAmstelveen
- '2019'
- ideas worth spreading
author: amberwiznitzer
name: Amber Wiznitzer
description: TEDx komt in 2019 weer naar Amstelveen!
width: 150
height: 150
assets: ''
hits: ''

---
Heb jij in 2018 het TEDx evenement in Amstelveen gemist? Goed nieuws! In 2019 kun je in de herkansing met een gloednieuwe editie. Gezien de grote belangstelling voor het vorige evenement, dat al binnen drie dagen volledig was uitverkocht, organiseert ons ambitieuze TEDx team in april of mei 2019 een nog grootser en beter opgezette dag vol inspirerende TED talks.

### Wat is TED(x)?

Ideas spreading: dat is het motto van TED, een organisatie zonder winstoogmerk die zich sinds 1984 als voornaamste doel stelt waardevolle ideeën te verspreiden onder een zo breed mogelijk publiek. Waar TED begon als conferentie in Californië over technologie, entertainment en design, zijn tegenwoordig TED talks in meer dan honderd talen over haast alle denkbare onderwerpen een wereldwijd fenomeen. Veel van de TED talks waarbij deze talks worden gegeven zijn initiatieven van een onafhankelijk bestuurde aftakking van TED: TEDx. Dat is ook het geval bij TEDx Amstelveen, dat georganiseerd wordt door een team van bevlogen vrijwilligers.

### Waarom een TEDx event in Amstelveen?

De vrijwilligers die meehelpen met het organiseren van het TEDx evenement in Amstelveen doen dit vanuit allerlei verschillende motieven. Een voorliefde voor vernieuwende concepten kan hierin leidend zijn, evenals een behoefte om het leven van de medemens ten goede te veranderen. Wat alle mensen die meewerken aan TEDx Amstelveen echter met elkaar gemeen hebben, is het verlangen om (volledig in overeenstemming met de hoofdgedachte van TED) mooie en belangrijke ideeën te verspreiden onder zoveel mogelijk mensen. Dat is vorig jaar bij het eerste TEDx event in Amstelveen al goed gelukt, maar dit jaar zet het team zich massaal in voor een nog geslaagdere editie.

### Wat valt er te verwachten van TEDx Amstelveen?

Het TEDx event in Amstelveen, dat dit keer het thema _Once Upon a Time_ draagt, zal wederom met veel enthousiasme en betrokkenheid van iedereen die eraan meewerkt (sprekers, coaches, sponsoren en alle andere vrijwilligers) worden opgezet. Gedurende september en oktober zullen de sprekers met de meest interessante en bij het thema passende ideeën worden geselecteerd uit de mogelijke kandidaten. Daarna gaan de sprekers samen met sprekersocaches aan de slag om een zo goed mogelijke TEDtalk voor te bereiden. In april of mei 2019 vindt ten slotte het daadwerkelijke evenement plaats, waarbij de sprekers hun goed voorbereide TED talks ten gehore zullen brengen. Ook zullen hun talks dan online komen te staan, waar ze voor iedereen zichtbaar zullen zijn.

In de aanloop naar het event zullen er regelmatig updates op de website van TEDx Amstelveen verschijnen. Houd deze dus goed in de gaten voor meer info over ons inspirerende evenement. Tot gauw!
