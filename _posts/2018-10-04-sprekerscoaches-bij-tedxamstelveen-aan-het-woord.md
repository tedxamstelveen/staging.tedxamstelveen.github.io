---
title: Sprekerscoaches bij TEDxAmstelveen aan het woord
layout: post
date: 2018-10-03 22:00:00 +0000
cover: ''
tags:
- '2019'
- TEDxAmstelveen
author: amberwiznitzer
name: Amber Wiznitzer
description: 'TEDx Amstelveen staat of valt bij de kwaliteit van de TED Talks. In
  eerste instantie dragen de sprekers daar verantwoordelijkheid voor, maar zij worden
  natuurlijk wel bijgestaan door een bevlogen team van vrijwilligers. Van die vrijwilligers
  zijn het de zogeheten ‘sprekerscoaches’ die het meest direct betrokken zijn bij
  het tot stand komen van de TED Talks. '
width: 150
height: 150
assets: ''
hits: ''

---
Samen naar een hoger niveau

_Over de rol en de drijfveren van de sprekerscoach_

TEDx Amstelveen staat of valt bij de kwaliteit van de TED Talks. In eerste instantie dragen de sprekers daar verantwoordelijkheid voor, maar zij worden natuurlijk wel bijgestaan door een bevlogen team van vrijwilligers. Van die vrijwilligers zijn het de zogeheten ‘sprekerscoaches’ die het meest direct betrokken zijn bij het tot stand komen van de TED Talks. Op welke manier gaan zij te werk om de sprekers te helpen tot een ideale presentatie te komen? In deze blog bespreken we samen met twee sprekerscoaches uit het team van TEDx Amstelveen, Mandy en Maarten, hoe zij invulling geven aan hun rol als coach en wat hen drijft om dit werk te doen. Lees vooral verder als je wil weten wat je ongeveer te wachten staat als potentiële spreker, maar ook gewoon als je nieuwsgierig bent naar het wordingsproces van een TED Talk.

**Wat doet een sprekerscoach?**

Een sprekerscoach ondersteunt een spreker in het creëren van een zo goed mogelijke TED Talk. Mandy benadrukt dat het daarbij gaat om meer dan de inhoud van het verhaal alleen: naast het feit dat de kern van elke Talk een _idea worth spreading_ dient te zijn, telt ook de manier waarop het verhaal wordt gebracht zwaar mee in het succes van de presentatie. In dat kader is het de taak van een sprekerscoach om aandacht te besteden aan onder meer de opbouw van de presentatie, manieren om het verhaal overtuigend te vertellen en het belang van non-verbale communicatie. Ook weet Mandy uit eigen ervaring dat sprekerscoaches sprekers kunnen helpen om hun eventuele spreekangst te overwinnen. Maarten voegt daaraan toe dat een sprekerscoach vooral – door feedback te geven op het gebied van de inhoud, scherpte en stijl van het verhaal – de spreker het hogere niveau helpt te bereiken waarop hij of zij wil belanden. Van iedere samenwerking is het beoogde eindresultaat dat een spreker, met hulp van de sprekerscoach en ongeacht het startpunt, is klaargestoomd om een sprankelende en overtuigende TED Talk af te leveren.

**Hoe kom je tot de ideale TED Talk?**

Volgens Maarten moet een spreker zich vooral afvragen of hij of zij wil dat het publiek na het horen van de TED Talk iets gaat _doen_, iets gaat _laten_ of iets gaat _onthouden_. Wanneer je dat helder hebt en weet wat de moraal van je verhaal is, je _idea worth spreading_, is het tijd om vast te stellen hoe je je voorgenoemde doel gaat bereiken. Dat begint met het goed opzetten van de Talk, die vooral een heldere conclusie moet hebben. Daarna is het zaak het verhaal ‘op te leuken’ en zorg te besteden aan wat er allemaal verbaal en, volgens zowel Mandy als Maarten minstens net zo belangrijk, wat er allemaal non-verbaal op het podium gebeurt. Tot slot beamen beide coaches dat een TED Talk valt of staat bij de inzet van de spreker.

\**Wat staat een spreker te wachten van de coaches?  
\**De coaching gebeurt individueel: iedere spreker wordt gematcht aan een coach. Dat koppelen gebeurt heel zorgvuldig, zodat zo passend mogelijke samenwerkingen tot stand kunnen komen. Het één-op-éénkarakter van de coaching zorgt er daarnaast voor dat iedere spreker de volle aandacht krijgt om tot een mooie talk te komen. De sprekerscoach is de steun en toeverlaat van de aan hem of haar gekoppelde spreker, die bij de coach terechtkan voor hulp op alle fronten om zo goed mogelijk de finish te halen. Wat betreft de manier waarop die hulp wordt verleend zijn de coaches flexibel. Zo laat Maarten weten dat de coaching wat hem betreft _face to face_ kan, maar dat hij ook openstaat voor bijvoorbeeld video-coaching. Wel wordt van een spreker, zoals gezegd, volle inzet verwacht. Er is geen sprake van vrijblijvendheid – voor coach noch spreker.

\**Tot slot…  
\**Zowel Mandy als Maarten laat weten ontzettend naar TEDx Amstelveen 2019 uit te kijken. Het mooiste aan hun rol als sprekerscoach? Dat vinden ze het samen met mede-enthousiastelingen bouwen aan een inspirerend verhaal. En ze weten zeker dat wanneer dat bij het komende event gelukt is, ze weer zullen glimmen van trots.