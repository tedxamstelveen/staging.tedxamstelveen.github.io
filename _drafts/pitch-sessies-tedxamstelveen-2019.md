---
title: Pitch sessies TEDxAmstelveen 2019
layout: post
date: 2018-10-18 00:00:00 +0000
cover: assets/blog/pitch.JPG
tags:
- '2019'
author: nielsverhaest
name: Niels Verhaest
description: Aan de organisatie van TEDxAmstelveen de eervolle (maar o zo lastige)
  taak om de acht sprekers te selecteren die op 14 april 2019 ons podium gaan bestijgen.
  Hoe kiezen wij nou de beste sprekers met de meest inspirerende ideeën?
width: ''
height: ''
assets: ''
hits: ''

---
Aan de organisatie van TEDxAmstelveen de eervolle (maar o zo lastige) taak om de acht sprekers te selecteren die op 14 april 2019 ons podium gaan bestijgen. Hoe kiezen wij nou de beste sprekers met de meest inspirerende ideeën?

Tot onze aangename verbazing is er veelvuldig gereageerd op onze oproep  voor sprekers. Amstelveen bruist blijkbaar van de inspirerende ideeën! Bovendien is er volop animo om deze te delen met een breder publiek. Dat is hoe dan ook goed nieuws voor de stad. Maar het betekent tegelijkertijd een flinke uitdaging voor ons als organisatie om uit al deze ideeën de beste acht te selecteren.

Wel een ontzettend leuke uitdaging trouwens! Want na het doornemen van alle aanmeldingen die via onze website zijn binnengekomen, hebben wij de 22 meest aansprekende kandidaten uitgenodigd om hun idee live te komen pitchen tijdens één van de twee sessies hoog bovenin de ANNA kerk. Daar kreeg iedere deelnemer 3 minuten om een enthousiast maar kritisch publiek van TEDx vrijwilligers te overtuigen van zijn of haar idee. Hierbij hebben wij uiteraard gelet op relevantie met het thema Once Upon A Time, maar vooral ook of een idee vernieuwend is en of wij denken dat het ons publiek kan inspireren.

Het was duidelijk te merken dat de kandidaten hun talk in september hebben kunnen aanscherpen en oefenen met onze sprekerscoaches. Mede dankzij de coaching sessies kwamen de kandidaten zonder uitzondering goed voor de dag en konden ze hun idee op een heldere manier presenteren. Inhoudelijk liepen deze ideeën nogal uiteen. Om maar iets te noemen: hoe kunnen we met z’n allen steeds ouder worden zonder dat dit ten koste gaat van de aarde? Wat kunnen we leren over verandering door te kijken naar onze zithouding op een fiets? Hoe draagt het doen van vrijwilligerswerk bij aan je eigen geluk? Stuk voor stuk bijzondere ideeën, van heel verschillende mensen, elk met hun eigen passie. Mooi om te zien!

Toch hebben we helaas ‘slechts’ plek voor 8 sprekers op ons podium. Welke kandidaten dat zijn geworden? We zijn er bijna uit...

Houd onze website en social kanalen in de gaten en blijf op de hoogte!